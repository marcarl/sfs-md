---
id: 1994:99
departement/myndighet: Klimat- och näringslivsdepartementet RSN
utfärdad: 1994-03-17
källa: http://rkrattsbaser.gov.se/sfst?bet=1994:99
---

# Förordning (1994:99) om vatten- och värmemätare

## Tillämpningsområde

**1 §** Denna förordning gäller mätare som  
a) en leverantör använder för att mäta hushållsförbrukning av vatten (vattenmätare) och  
b) en leverantör använder för att mäta hushållsförbrukning av värmeenergi (värmemätare). Förordning (1999:929).

## Krav på mätnoggrannhet m.m.

**2 §** Vattenmätare och värmemätare ska ha en mätnoggrannhet som är rimlig med hänsyn till kostnader och teknisk utveckling. Mätaren ska också vara lätt att avläsa. Förordning (1999:929).

## Bedömning av överensstämmelse

**3 §** För att en mätare ska få användas enligt [1 §](#1-§) ska den ha genomgått bedömning av överensstämmelse enligt föreskrivna krav. Förordning (2002:24).

## Användning

**4 §** En mätare får tas i bruk av mätaranvändaren endast om den uppfyller kraven i [2 §](#2-§) och har genomgått föreskrivet förfarande för bedömning av överensstämmelse enligt [3 §](#3-§). Förordning (1997:1022).

**5 §** En mätaranvändare ska se till att mätare som har tagits i drift uppfyller föreskrivna krav. Mätaranvändaren ska med vissa tidsintervall se över alla mätare i drift (mätarrevision). Förordning (1997:1022).

## Rätt till utbyte av mätare

**6 §** Om en mätaranvändare inte ser över en mätare inom föreskriven tid för mätarrevision, har abonnenten rätt att på mätaranvändarens bekostnad få den utbytt. Förordning (1997:1022).

## Bemyndiganden

**7 §** Styrelsen för ackreditering och teknisk kontroll får meddela

1. närmare föreskrifter om utförande och egenskaper som krävs för att mätaren ska uppfylla kraven i [2 §](#2-§),
2. närmare föreskrifter om bedömning av överensstämmelse enligt [3 §](#3-§) och mätarrevision enligt [5 §](#5-§) samt
3. föreskrifter för verkställighet av denna förordning.

Förordning (2006:322).

**8 §** Om det finns särskilda skäl och det är förenligt med EES-avtalet får Styrelsen för ackreditering och teknisk kontroll genom föreskrift eller särskilt beslut medge undantag från denna förordning. Förordning (2006:322).

## Tillsyn

**9 §** Tillsyn över efterlevnaden av bestämmelserna i lagen (1992:1514) om måttenheter, mätningar och mätdon samt i denna förordning utövas av Styrelsen för ackreditering och teknisk kontroll.

Bestämmelser om befogenheter vid sådan tillsyn finns i 5 och 6 §§ lagen om måttenheter, mätningar och mätdon. Förordning (2006:322).

**10 §** Tillsynen ska huvudsakligen inriktas på mätaranvändarens egenkontroll. Förordning (1997:1022).

## Överklagande

**11 §** Bestämmelser om överklagande av tillsynsmyndighets beslut finns i 7 § lagen (1992:1514) om måttenheter, mätningar och mätdon.

## Övergångsbestämmelser

1. Denna förordning träder i kraft den 1 juli 1994.

2. Genom förordningen upphävs förordningen (1979:146) om el-, vatten- och värmemätare.

3. I fråga om elmätare som tagits i drift före den 1 juli 1980 och inte därefter undergått mätarrevision tillämpas inte [5 §](#5-§) i fråga om skyldigheten att företa mätarrevision förrän mätaren första gången efter ikraftträdandet har genomgått sådan revision och åter tagits i bruk, dock senast den 1 juli 1998.